---
layout:     post
title:      "Digitální technická mapa projednána výborem"
date:       2019-11-14 00:00:00 +0100
categories: Digitalizace
comments:   true
tags:       [Piráti, sněmovna, digitalizace, egovernment]
img:        dtm.jpg
author:     Ondřej Profant
---

[Sněmovní tisk](http://www.psp.cz/sqw/historie.sqw?o=8&T=525) k [digitální technické mapě](https://www.profant.eu/2019/dtm.html) a pozměňovací návrhy k němu byly dnes projednány Výborem pro veřejnou správu a regionální rozvoj, kterému předsedá Ivan Bartoš. Přijatý komplexní pozměňovací návrh tak podstatně rozšířil celý návrh zákona. Jsme zas o krok blíž k digitalizaci stavebního řízení.

<!--more-->

Zákon, který závádí bezešvé digitální technické mapy krajů, byl tak komplexním pozměňovacím návrhem podstatně rozšířen i o další komponenty nezbytné pro realizaci digitalizace stavebního řízení. Nově tak definuje:

- Národní geoportál územního plánování
- Portál stavebníka
- Evidenci územních a stavebních řízení
- Evidenci elektronických dokumentací
- Informační systém identifikačního čísla stavby
- elektronické řešení poskytování informací vlastníkem technické infrastruktury

Navržené znění zákona však nejde o moc dále než k pouhé definici těchto pojmů. V případě schválení zákona tak bude záležet na vyhláškách Ministerstva pro místní rozvoj a hlavně na finálním provedení těchto systémů. **Stálou hrozbou** při tvorbě informačních systémů státu zůstává předraženost, nedostatečná kvalita a **vendor lock-in**, jako například v případě nechvalně známých systémů [NEN](https://www.svetchytre.cz/a/iwWmz/pirat-profant-nas-problem-je-ze-urednik-nezamkne-obrazovku-u-pc-kdyz-od-ni-odchazi) a [systémů MPSV](https://www.pirati.cz/tiskove-zpravy/otevreny-dopis-piratu-predrazene-it-v-mpsv.html).

K návrhu digitální technické mapy jsem předložil dva pozměňovací návrhy řešící **přístupnost a otevřenost dat**.
Návrh zákona totiž předpokládá rozdělení na **veřejnou a neveřejnou část**, kde není jasné, které informace by měly být v neveřejné části. To má určit až vyhláška Českého úřadu zeměměřičského a katastrálního (ČUZK).

**Argument bezpečností**, který používají odpůrce zveřejnění, je lichý, protože v mapě by neměly být žádné utajované objekty. V Praze je systém DTM nasazen více než 3 roky zcela otevřeně. Vše je veřejné a nejsou s tím problémy. Data jsou dokonce od roku 2016 poskytována jako [opendata](http://opendata.praha.eu). Zrušení tohoto dělení by navíc výrazně zjednodušilo architekturu celého systému, a tím **výrazně zlevnilo vývoj** a pozdější údržbu.

Dále jsem úspěšně navrhl doprovodné usnesení:

> Výbor pro veřejnou správu a regionální rozvoj vyzývá Český úřad zeměměřičský a katastrální a Ministerstvo pro místní rozvoj, aby navrhly v rámci prováděcích právních předpisů takový legislativní a věcný postup, který by postupně směřoval k co nejširší
>
> 1) úplnosti a přesnosti dat poskytovaných vlastníky dopravní a technické infrastruktury do digitální technické mapy a
>
> 2) závaznosti dat v digitální technické mapě tak, aby mohla být omezena nebo úplně zrušena povinnost získání vyjádření o existenci sítí od jejich vlastníků, správců nebo provozovatelů.

### Shrnutí pozměňovacích návrhů

| SD   | Název                   | Předkladatel   | Popis | Výbor |
|------|-------------------------|----------------|---|---|
| 3643 | Zrušení neveřejné části | Ondřej Profant | Zrušení neveřejné části a zavedení opendat, výrazná finanční úspora při implementaci | Nepodpořil |
| 3645 | Zavedení opendat        | Ondřej Profant | Zavedení opendat pro veřejnou část DTM | Nepodpořil |
| 3648 | Nové portály            | Martin Kupka   | Zavedení nových webových portálů, avšak bez podrobné definice | Podpořil |
|| Doprovodné usnesení | Ondřej Profant | Doprovodné usnesení |Podpořil |
