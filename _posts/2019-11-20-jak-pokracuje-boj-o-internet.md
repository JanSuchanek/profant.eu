---
layout:     post
title:      "Jak pokračuje boj o záchranu internetu v EU?"
date:       2019-11-20 17:00:00 +0100
categories: Piráti
comments:   true
tags:       [Piráti, EU]
img:        savetheinternet.jpg
author:     Ondřej Profant
---

Počátkem září jsem společně s místopředsedou Evropského parlamentu Marcelem Kolajou poslal vládě dopis, ve kterém jsem ji žádal o připojení k polské žalobě k Soudnímu dvoru EU. Tato žaloba žádá zrušení problematických částí článku 17 (dříve 13) tzv. copyright směrnice. Vláda naši žádost odmítla a k žalobě se nepřipojila. Stále je však možnost zasadit se o to, aby negativní dopad na český internet byl co nejmenší. Účastním se proto za Piráty konzultačních skupin Ministerstva kultury k implementaci této směrnice.

<!--more-->

O copyright směrnici již bylo napsáno mnoho, proto jen stručně: článek 17 nutí technologické firmy zavádět automatizované filtry, které budou nahrávaný obsah automaticky vyhodnocovat, a tudíž také automaticky mazat. Jsem přesvědčen (stejně jako více než [pět milionů lidí podepsaných pod internetovou petici](https://www.change.org/p/european-parliament-stop-the-censorship-machinery-save-the-internet)), že toto opatření povede k cenzuře a k omezení svobody projevu na internetu. A je tedy v rozporu s Ústavním pořádkem ČR.

Na nebezpečí této směrnice jsem upozorňoval už před jejím schválením, například v [Duelu na Seznam Zprávy](https://www.seznamzpravy.cz/clanek/konec-svobodneho-internetu-proc-muze-unie-znicit-kovyho-a-dalsi-youtubery-66392). Abychom zabránili jejímu přijetí, spolupracovali jsme na evropské úrovni také s [tehdejší pirátskou europoslankyní Julií Reda](https://www.pirati.cz/tiskove-zpravy/smernice-autorske-pravo-pirati-text-odmitaji.html). Směrnice ale byla nakonec v Evropském parlamentu schválena a následně prošla i přes Radu EU, kde pro její přijetí byla i česká vláda.

**V návaznosti na polskou žalobu jsme si nechali zpracovat [nezávislou analýzu](https://www.pirati.cz/assets/pdf/copyright-smernice.pdf), která shledává článek 17 v rozporu s Listinou základních práv a svobod a tedy i s Ústavním pořádkem ČR.** Vyzvali jsme proto [dopisem](https://www.pirati.cz/assets/pdf/dopis-AB.pdf) premiéra, ministra kultury a ministra zahraničí, aby se k polské žalobě ČR připojila. Na naši výzvu odpověděli ministr kultury Lubomír Zaorálek během ústních interpelací a premiér Andrej Babiš písemně. Hlavní argument ministra Zaorálka pro nepřipojení se k žalobě byla skutečnost, že směrnice je kompromis dojednaný na evropské půdě i za účasti Česka. Tato argumentace mě zaujala, protože pan Zaorálek strávil první týdny ve funkci ministra žehlením problémů po svém předchůdci Antonínu Staňkovi. Očekával bych proto, že se i k tomuto selhání svého předchůdce postaví ministr čelem a bude se snažit jej řešit. Psaná odpověď Andreje Babiše byla ještě vágnější a vůbec nereagovala na konkrétní argumenty, které jsme proti směrnici předložili.

Oceňuji nicméně zřízení konzultační skupiny na Ministerstvu kultury k implementaci copyrightové směrnice. V rámci této skupiny se ve spolupráci s nevládními organizacemi budu zasazovat o to, aby dopad směrnice byl co nejméně škodlivý. Zejména aby nedošlo k aplikaci automatizovaných filtrů, které by mohly mazat i zcela legální obsah a vést k cenzuře.

Minulý týden došlo k prvním ústním konzultacím a začalo se článkem 15, tedy tzv. „daní z odkazu“. Ministerstvo nicméně řeklo, že bude do znění směrnice zasahovat jen minimálně, dá se tedy očekávat, že nastane podobná situace jako ve Francii, kde implementace článku 15 [skončila pro vydavatele fiaskem](https://www.pirati.cz/tiskove-zpravy/ondrej-profant-komentar-copyrightova-smernice-ve-francii-narazila.html). Vydavatelé se snažili prosazovat povinnou kolektivní správu, ale ani ta by nevyřešila jejich základní problém. Google zkrátka nemá zájem platit za náhledy jejich článků a radši je prostě přestane zobrazovat. Za Piráty budu dohlížet na to, aby vliv článku 15 na současný stav byl co nejmenší. A také abychom zabránili možnému posílení dezinformačních webů v důsledku toho, že Google přestane zobrazovat náhledy článků velkých vydavatelství. Proto jsem požadoval, aby se ministerstvo touto otázkou explicitně zabývalo v důvodové zprávě.
