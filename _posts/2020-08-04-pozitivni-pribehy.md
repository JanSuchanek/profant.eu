---
layout:     post
title:      "Pozitivní příběhy koronavirové epidemie"
date:       2020-08-04 14:00:00 +0100
categories: Bezpečnost
comments:   true
tags:       [bezpečnost, zdraví]
img:        positive_ondra.jpg
author:     Ondřej Profant
---

V uplynulých měsících zažila naše země největší krizi v novodobých dějinách. Téměř ze dne na den jsme byli nuceni změnit náš způsob života. Nemohli jsme se vidět se svými nejbližšími a asi každý z nás se v nějakou chvíli bál o svoje zdraví. Přesto se však v této době našla spousta lidí a institucí, kteří tuto krizi zvládli a udělali i něco navíc. Vybral jsem několik příkladů, ale poděkování jde všem aktivním a odpovědným občanům.

<!--more-->

## Česká televize

Česká televize opět ukázala nepostradatelnost veřejnoprávních médií v naší společnosti. ČT24 odvedla obdivuhodnou práci při pokrývání koronakrize a informování občanů. Skvělý nápad byl také samostatný kanál pro seniory, ČT3.

Pro mnoho rodičů bylo jistě náročné zvykat si na homeoffice a k tomu dohlížet na děti a pomáhat jim s výukou. Proto oceňuji i vznik vzdělávacího pořadu učíTelka nebo webového portálu [EDU](https://edu.ceskatelevize.cz/).

## Správa státních hmotných rezerv

SSHR byla jedna ze státních institucí, kterým ze dne na den několikanásobně přibyla práce, a to z velké části za “předkrizových” podmínek (personálních apod.). Správa rezerv ale bude hrát klíčovou roli hlavně v přípravě na případnou druhou vlnu. Od vlády má totiž za úkol nakoupit zásoby pomůcek na dva měsíce pro celou ČR (psal jsem o tom [zde](https://www.profant.eu/2020/ct24-90.html)). S předsedou Pavlem Švagrem mám dobré pracovní vztahy, řešil jsem s ním třeba podmínky veřejné zakázky na roušky. S Piráty také [spolupředkládáme návrh](https://www.pirati.cz/tiskove-zpravy/centralni-nakup-a-distribuce-pomucek.html), který nejen Správě rezerv usnadní centrální nakupování.

<blockquote class="twitter-tweet"><p lang="cs" dir="ltr">Poslanci České pirátské strany <a href="https://twitter.com/ondrej_profant?ref_src=twsrc%5Etfw">@ondrej_profant</a>, <a href="https://twitter.com/JanLipavsky?ref_src=twsrc%5Etfw">@JanLipavsky</a> a <a href="https://twitter.com/kolarik_lukas?ref_src=twsrc%5Etfw">@kolarik_lukas</a> se dnes přijeli podívat na aktuální stav zásob ochranných pomůcek ve skladu SSHR v Sedlčanech.<a href="https://twitter.com/rezervy_SSHR?ref_src=twsrc%5Etfw">@rezervy_SSHR</a> <a href="https://t.co/rKQCeEY2kL">pic.twitter.com/rKQCeEY2kL</a></p>&mdash; Pavel Švagr (@pavel_svagr) <a href="https://twitter.com/pavel_svagr/status/1267425873713680385?ref_src=twsrc%5Etfw">June 1, 2020</a></blockquote> <script async src="https://platform.twitter.com/widgets.js" charset="utf-8"></script>

## Záchranáři a zdravotníci

Neuvěřitelnou práci odváděli také všichni v první linii: lékařky, záchranáři, ale třeba také prodavači nebo lékárnice. Jako jeden příklad za všechny bych zmínil Veroniku Brožovou, záchranářku ze středních Čech. Ta musela čelit [nechutným vyjádřením hejtmanky Jermanové](https://www.idnes.cz/praha/zpravy/stredocesky-kraj-trestni-oznameni-jaroslava-pokorna-jermanova-zachranarka-policie-odlozila.A200605_194948_praha-zpravy_chtl) poté, co upozornila na nedostatek pomůcek na svém stanovišti. Středočeský kraj dokonce podal trestní oznámení, které samozřejmě policie hned odložila. Záchranářka tyto útoky ustála s rovnou páteří, za což jí patří dík.

## Chytrá karanténa

Ve velmi pozitivním světle se předvedly také české technologické firmy a technologičtí nadšenci. Ve spolupráci se státem se podařilo vyvinout aplikaci eRouška a spustit trasování pomocí tzv. chytré karantény. A to s ohledem na ochranu osobních údajů, což jsem důsledně kontroloval. Start projektu byl sice opožděn a provázely jej komplikace, i tak si ale spolupráce státu s inovativními firmami zaslouží pochvalu. Doufám, že státní správa těchto projektů přestane bát a že se podobné spolupráce dočkáme i v budoucnu.

## Corovent

Dalším příkladem dobrovolnického úsilí je projekt Corovent, na kterém se mimojiné podílel Pirát z Prahy 11 Tomáš Kapler. Projekt se podařilo dokončit a certifikovat, což v oblasti medicínského vybavení není jednoduché. To je opravdu nevídaná věc. Bohužel ČVUT zabránil plné otevřenosti řešení, o které se původně mluvilo.

## České roušky a 3D štíty

Kouzlo malých a středních firem je zejména v tom, že dokáží pružně reagovat na potřeby trhu. Zatímco v malé firmě stačí rozhodnutí šéfa, v korporátu je typicky potřeba zdlouhavý proces schvalování napříč organizační strukturou.

Naštěstí v Česku takových firem máme spoustu. Josefa Průšu, šéfa Prusa Research, jsem [nominoval](https://www.pirati.cz/tiskove-zpravy/navrhy-na-vyznamenani.html) na státní vyznamenání. Sněmovna moji nominaci schválila, teď bude záležet na prezidentovi. Průša na svých 3D tiskárnách ve velkém rozjel výrobu štítů, které nabídl zdravotníkům v první linii. Zdrojový kód pro tisk štítů navíc zpřístupnil zdarma všem majitelům jeho tiskáren.

Další pozitivní příklad je zlínská firma SPUR, které se v půlce června podařilo spustit [novou linku na výrobu respirátorů](https://www.facebook.com/spur.zlin/posts/913747405797949). Právě v souvislosti s touto firmou jsem komunikoval s šéfem Správy rezerv, protože tam byly nějaké problémy s požadavkem na certifikaci. Bohužel, získat plnou EU certifikaci trvá několik měsíců a firma SPUR se tak pravděpodobně nebude moci zúčastnit té velké zakázky. I tak jde ale o obdivuhodnou rychlost, s jakou byla celá linka zprovozněna.

## Restaurace a hospody

V těžké situaci se ocitly také restaurace, kterým ze dne na den klesl odbyt v podstatě o 100%. I přesto mnozí našli kreativní způsoby, jak s krizí pomoci nebo jak v omezených podmínkách prodat alespoň něco. Příkladem může být Zdeněk Pohlreich, který [rozvážel jídlo zdarma pražským záchranářům](https://www.idnes.cz/hobby/domov/pohlreich-puncochar-koronavirus-jidlo-zdarma-zachranne-slozky-praha.A200322_083735_hobby-domov_mce), nebo podobný projekt [Nekašleme na vás](https://www.facebook.com/pg/nekaslemenavas/posts/).

## Co dál?

O příchodu druhé vlny se mluví stále častěji, hlavně v souvislosti s nárůstem případů v některých zemích EU včetně Česka nebo v USA. Doufám, že nepřijde, ale pokud ano, musíme na ni být důsledně připraveni. I proto jsme ve sněmovně zadali vládě konkrétní úkoly i s termíny tak, abychom se už neopakovala situace plošné karantény. Zároveň jsme představili jasný plán [Budoucnost řešíme teď](https://budoucnostresimeted.cz/), kde voláme mj. po navýšení testovacích kapacit a rozhodování na základě dat. Držím vládě palce, i když je to trochu jako fandit Baníku v zápase s Barcelonou. O společnost jako takovou ale strach nemám, protože v první vlně obstála.
