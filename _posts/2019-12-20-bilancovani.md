---
layout:     post
title:      "Pirátský program informatika po dvou letech"
date:       2019-12-20 08:00:00 +0100
categories: Digitalizace
comments:   true
tags:       [Digitalizace, Egovernment]
img:        piratske-digitalni-cesko.jpg
author:     Ondřej Profant, Bara Soukupová
---

Pirátští poslanci byli zvoleni před více než dvěma roky, a přestože působíme jenom z opozice, daří se v oblasti informatiky pracovat na velké části volebního programu. Polovina funkčního období Poslanecké sněmovny je vhodným časem k bilancování, co se z programu naplnit povedlo a co ne.

<!--more-->


Pirátský program pro volby do Poslanecké sněmovny: <https://www.pirati.cz/program/psp2017/informatika/>
> Digitalizace je služba pro občany, k nimž budeme přistupovat jako k váženým klientům. Zbavíme se monopolních dodavatelů technologií vysávajících veřejné rozpočty. Tím digitalizaci Česka zrychlíme a zlevníme.

> ### Méně papírů = víc volného času

> **Digitalizace přinese pohodlí**: Z domova si vyřídíte novou občanku, prodej auta či daňové přiznání. Těm, kteří se ještě nespřátelili s počítačem, pomůže úředník na přepážce.

Pod taktovkou Výboru pro veřejnou správu a regionální rozvoj, kterému předsedá Ivan Bartoš, vznikl [Zákon o právu na digitální služby](https://www.profant.eu/2019/zpds.html). Ten garantuje občanům postupně do pěti let možnost **komunikovat s úřady a státem elektronicky z pohodlí domova nebo z mobilního telefonu**. Zákon zároveň důsledně zajišťuje právo “nebýt digitální”, všechny agendy půjde zařídit i osobně na úřadu jako dosud.


> - **Ušetříme všem čas, peníze a starosti**: V digitálním prostředí neexistuje otevírací doba, většinu věcí vyřídíte okamžitě. Všechny formuláře a služby budou na jedné přehledné internetové stránce. Tím ušetříme čas občanům a zefektivníme chod úřadů.

Všechny služby budou digitalizovány podle Zákona o právu na digitální službu postupně v průběhu následujících pěti let. Jejich provedení bude v kompetenci jednotlivých úřadů. V současné době realizované nástroje e-governmentu (elektronické bankovní identity, Portál občana, propojení agendových systémů) dávají naději na z velké míry **jednotné, provázané a funkční řešení**.

> - **Bude to fungovat**: Každá nová služba bude podrobena důkladnému testování a nespustí se, pokud ji nezvládne ministr osobně. Služby musí mít jasný přínos pro občany, a ten bude průběžně vyhodnocován.

Bude to fungovat? To nevíme. Piráti nejsou ve vládě, a tak máme jen minimální vliv na skutečné finální provedení digitálních služeb. Budeme je však **monitorovat a připomínkovat**.

Současný přístup k digitalizaci zdaleka nevyužívá její potenciál. Často se pouze papírové procesy bezmyšlenkovitě převádí do digitálních bez revize funkčnosti daného procesu. Piráti na to chtějí jít jinak - budeme prosazovat vznik **veřejného policy labu** - tedy experimentální laboratoře veřejné správy, která stávající procesy zanalyzuje a vyzkouší nové inovativní přístupy k dané problematice. Navržená řešení pak důkladně otestuje. Tento přístup se velmi osvědčil v severní a západní Evropě.

> ## Vyšší kvalita za méně peněz
> Zřídíme ministerstvo informatiky, které:
> - **Ohlídá potřebnost a kvalitu návrhů služeb**: Zamezíme opakování kauz typu Opencard, Registr vozidel nebo EET.

Ministerstvo jsme zatím zřídit nezvládli, jelikož nejsme ve vládě, tak se alespoň snažíme **připomínkovat stávající řešení a nové zakázky v IT**, např.:
- <https://www.pirati.cz/tiskove-zpravy/datova-centra-za-42mil-vzbuzuji-podezreni-rika-profant.html>
- <https://www.pirati.cz/tiskove-zpravy/ceska-posta-yverejni-audit-po-royhodnuti-soudu.html>

> - **Nastartuje digitální, uživatelsky přívětivý stát**: Chceme digitalizaci jako v Estonsku nebo ve Velké Británii.

Po vzoru Dánska či Švédska byl schválen **přístup k digitálním službám státu prostřednictvím bankovních identit**. Návrh tohoto zákona vznikal pod Výborem pro veřejnou správu a regionální rozvoj za vydatného přispění Pirátů. Lidé se tak budou moci dostat k e-government službám pomocí přihlášení k internetovému bankovnictví bez nutnosti mít datovou schránku nebo čtečku na e-občanku.
Více o identitách v [článku](https://www.profant.eu/2019/sonia.html).

> - **Vytvoří a prosadí standardy**: Služby poskytované státem budou jednoduché a funkční. Propojíme služby a registry, aby skutečně obíhala data, ne občan.

Nově přijatý Zákon o právu na digitální služby předpokládá **propojení všech státních agendových systémů**. Po lidech tak nebude vyžadováno vypisování údajů, které stát už někde má.

> - **Garantuje kvalitu služeb**: Dáme dohromady ten nejlepší tým IT specialistů; nebude ale přebírat agendu IT za jiné úřady.

Připravujeme vznik **veřejného policy labu**, který zajistí analýzu stávajících procesů a služeb a dohlédne na jejich kvalitativní zlepšení. Připomínkujeme současná řešení, navrhujeme zlepšení a [interpelujeme ministry](https://www.profant.eu/interpelace/)

> - **Zajistí, že digitalizace skutečně proběhne**: Budeme uplatňovat princip: „vize je centralizovaná, procesy jsou decentralizované.“

Příkladem dobré praxe je Praha pod vedením pirátského primátora Zdeňka Hřiba, která vyvinula datovou platformu [Golemio](https://golemio.cz/) a zveřejnila ji jako open source. Praha rovněž spolupracuje s Ministerstvem vnitra na přípravě Portálu Pražana, což má být lokální obdoba Portálu občana pro digitální přístup ke službám zajišťovaným hlavním městem.

Podporujeme projekt [národního GitLabu](https://code.gov.cz/) pro správu a sdílení zdrojových kódů projektů veřejné správy.

> ## A něco navíc:
> - **Prosadíme kvalitní otevřená data (open data)**: Pomůže to nastartovat ekonomiku a zvýšit kvalitu služeb v soukromém i veřejném sektoru.

Pokračujeme v tlaku na **zveřejňování otevřených dat** veřejným sektorem:
- Interpeluji ministra dopravy Vladimíra Kremlíka ohledně dat SŽDC. Jejich zveřejnění by pomohlo koordinátorům dopravních systémů, vývojářům dopravních aplikací i vědcům.
- Připomínkujeme novelizaci nařízení č. 425/2016 Sb. o otevřených datech. Chceme doplnění a zveřejňování dalších dat napříč rezorty.
- Snažíme se o zakotvení otevřených dat přímo do zákonů. Pozměňovací návrhy pro digitální technickou mapu, který by celý projekt i [zlevnily](https://www.profant.eu/2019/dtm-vybor.html) bohužel neprošly, aktuálně navrhujeme povinné zveřejnění dat o exekucích pro účely aktualizace [Mapy exekucí](http://mapaexekuci.cz/).
- Prosadili jsme [poskytování open dat Státním zemědělským intervenčním fondem](https://www.piratskelisty.cz/clanek-2384-komentar-radka-holomcika-diky-piratum-budou-dotace-v-zemedelstvi-pruhlednejsi).

> **Podpoříme rozvoj open-source software, ve školách i na úřadě**: Budeme tak následovat USA, UK a státy EU, které již jeho výhody využívají.

Vytvořili jsem **[Akční plán boje proti vendor lock-in a podpory opensource](https://www.profant.eu/assets/pdf/akcni-plan-opensource-v3.pdf)**, který nabízí  návod pro úřady, jak předcházet vendor lock-inu (uzamčení k jednomu dodavateli). Dokument obsahuje právní analýzy smluv, metodiku řešení veřejných zakázek a další doporučení, jak se dá negativnímu efektu vendor lock-in předcházet za pomoci open source software.

Podíleli jsme se na **překladu brožury [Public money? Public code!](https://www.otevrenamesta.cz/2019/public-money-public-code.html)**, která seznamuje čtenáře se základními otázkami ohledně svobodného softwaru, sdílení zdrojových kódů a využití těchto mechanismů ve veřejné správě.

Pirátské obce, města a městské části jdou příkladem. Praha 3, kde máme pirátského místostarostu Štěpána Štrébla, schválila, že **veškerý software, který si vyvine radnice Prahy 3, její příspěvkové organizace a akciové společnosti, se do budoucna stane otevřeným**. Každý zájemce si tak aplikace bude moci stáhnout, provozovat, upravovat a změny bude muset poskytovat zpět veřejnosti. Prvním softwarem, kterého se to týká, bude aplikace na rozdělování grantů.

> - **Zvýšíme kyberbezpečnost státních systémů**: A to bez zbytečného šmírování občanů.

Vládní politika v oblasti kyberbezpečnosti je nedostatečná, projekty jsou nahodilé a nesystematické, přitom specializované instituce jsou podfinancované. **Bojujeme proto za peníze pro Národní úřad pro kybernetickou a informační bezpečnost** (NÚKIB), navrhli jsme zvýšit rozpočet této klíčové instituce o 80 mil. Kč.

Připravujeme **akční plán pro kyberbezpečnost**, obdobu našeho Akčního plán boje proti vendor lock-in a podpory opensource. Bude úřadům, samosprávám a dalším institucím radit, jak zajistit základní kybernetickou bezpečnost bez nutnosti vynaložení horentních sum za často nefunkční řešení. Nejdůležitější složkou kyberbezpečnosti je totiž lidský faktor.

> - **Budeme požadovat zodpovědnost dodavatelů za chyby v jejich produktech a službách.**

Zřídili jsme **tým pro veřejné zakázky**. Ten doporučí možné nejvhodnější postupy při zadávání veřejných zakázek a navrhne potřebné legislativní změny. To nejdůležitější však zatím bohužel příliš ovlivnit nemůžeme - aby lidé v exekutivních pozicích zopdovědně přebírali výsledky veřejných zakázek a v případě pochybení se nebáli ozvat.

> - **Bráníme svobodu Internetu**: Zachováme síťovou neutralitu.

**Bojujeme proti evropské copyright směrnici**, která zavádí cenzuru internetu. Přes naše přesvědčování se vláda nepřipojila k polské žalobě proti této směrnici. V rámci konzultační skupiny při Ministerstvu kultury k implementaci této směrnice, které se aktivně účastním, [bojuji za zmírnění dopadů](https://www.profant.eu/2019/jak-pokracuje-boj-o-internet.html) na český internet.

**Hlídáme potenciální ohrožení svobody internetu**, naposledy v[novele zákona o odpadech. Ta obsahuje možnost vypínat zahraniční eshopy. Budeme se snažit o [zrušení tohoto nepřiměřeného opatření](https://www.piratskelisty.cz/clanek-2621-bizarni-cenzura-vladni-zakon-o-odpadech-umozni-vypinani-zahranicnich-e-shopu-upozornuji-pirati).


Navíc jsme navrhli zákon umožňující **[založení firmy za 1 den](https://www.profant.eu/2019/firma-za-1-den.html)**. Ten výrazně zjednodušuje a digitalizuje celý zbytečně složitý proces zakládání firem a komplikuje tak život začínajícím podnikatelům. Zákon, podepsaný 80 poslanci,  je aktuálně zařazen na pořad jednání Poslanecké sněmovny.


Za uplynulé 2 roky v Poslanecké sněmovny se Pirátům povedlo připravit několik velmi důležitých zákonů, množství dalších jsme připomínkovali a podávali k nim pozměňovací návrhy. **Vyvíjíme vlastní proaktivní činnost** - vydáváme publikace, radíme úřadům a ptáme se zodpovědných osob. Přítomnost Pirátů v politice, i když zatím jen v opozici, pozitivně ovlivňuje přístup české veřejné správy k digitalizaci. V budoucích dvou letech chceme pokračovat v rozjeté práci a **připravovat budoucí kroky k případné účasti ve vládě**. Zatím Česko v digitalizaci jen pomalu dohání rozvinuté státy západní a severní Evropy. Pokud máme v budoucnosti uspět, bude třeba stát se v těchto věcech inovátorem.


**Všechny aktuální pirátské výsledky** v oblasti informatiky a e-governmentu přehledně publikujeme na: [https://www.pirati.cz/vysledky](https://www.pirati.cz/vysledky/#type=resorts&datefilter2=all&resorty-select-2=resort-informatika)
