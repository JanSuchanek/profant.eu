---
layout:     post
title:      "Pět důvodů proč volit Piráty do Evropského parlamentu"
date:       2019-05-24 10:00:00 +0100
categories: Piráti
comments:   true
tags:       [Piráti, volby, EU]
img:        eu-potrebuje-piraty.jpg
author:     Ondřej Profant
---

Dnes tu opět máme svátek demokracie - volby. Prosím, jděte k volbám i vy. Já budu volit Piráty. Proč?

<!--more-->

### Program

Našich [20 priorit pro Evropský parlament](https://evropapotrebuje.cz/program/) je stručných a jasně říkají, co chceme dělat. Nemám rád všeobsáhlé texty, které čtenáři neprozradí ty skutečné cíle a záměry. Ve sněmovně z našich předvolebních priorit máme úkoly na stranickém [redmine](https://redmine.pirati.cz/projects/snemovna/issues?query_id=75) a makáme na nich. Plnění našich úkolů si tak kdokoliv může zkontrolovat online. To není náhoda, to je o přístupu k věci.

[Společný evropský program](https://evropapotrebuje.cz/program/spolecny-eu-pirati/) je již o poznání podrobnější. A pozor! Podepsalo ho celkem 13 pirátských stran napříč Evropou. Evropa je o spolupráci.


<iframe width="560" height="315" src="https://www.youtube.com/embed/_18spO1PcLA" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>


### Kandidáti

Můžete mít sebelepší program, ale pokud ho neplníte, tak je to k ničemu. Tohle je podle mě jeden z největších problémů české politiky. Důvěryhodnost kandidátů je mizivá a následně jsou z toho všichni zklamaní. Ale první pětka Pirátů je skvělá!

[**Marcel Kolaja**](https://evropapotrebuje.cz/kandidati/marcel-kolaja/)

Marcela znám dlouho. Několik let jsme spolu v Otevřených městech. Je to jeden z největších bojovníků za svobodný software. Někdo takový je v Evropském parlamentu určitě třeba. Bez toho se EU nikam nepohne.

[**Markéta Gregorová**](https://evropapotrebuje.cz/kandidati/marketa-gregorova/)

Markéta má srdce na správném místě. Je opravdovým ztělesněním Pirátů - mladá, energická, trochu rebel. Zkrátka člověk, kterého chcete mít ve svém týmu.

[**Mikuláš Peksa**](https://evropapotrebuje.cz/kandidati/mikulas-peksa/)

Mikuláš má široký rozhled a analytické myšlení. Má už zkušenosti z českého parlamentu, takže se v Evropě jen tak neztratí. Umí si určit politické priority a vyjednávat o nich. A zároveň víte, že se po zvolení neotočí k programu zády.

[**Lukáš Blažej**](https://evropapotrebuje.cz/kandidati/lukas-blazej/)

Talentovaný třiadvacetiletý bojovník za spravedlnost z Ústí. Věnuje se právu na životní prostředí, ale jeho život je mnohem zajímavější. Sám se setkal s bezprávím, když mu policie neprávem zabavila počítač a doteď se soudí o škodu. Jsou to již roky. Takový člověk se jistě bude bít za občany, protože už se sám s šikanou setkal.

[**Jana Koláříková** ](https://evropapotrebuje.cz/kandidati/jana-kolarikova/)

Má velkou mezinárodní zkušenost, například s budováním školství v Malawi. Ale to není vše. Jana Pirátům pomáhá hledat nové lidi a jde jí to! Umí pomoci skoro každému týmu a má skvělé organizační schopnosti.

Prvních pět kandidátů znám osobně. Marcela již skoro 10 let. Mohl bych o nich samozřejmě vyprávět více, ale pokusil jsem se zaměřit na to podstatné pro EU. Připomínám, že ve volbách můžete dát až dva kroužky svým preferovaným kandidátům. Já už preferoval v primárkách, čili je dám jen v rámci první pětky.

### Elán a bezpředsudečnost

Nekandidujeme s již hotovými vazbami. Nebudeme vstupovat do frakce jenom proto, že to dělali "naši dědečkové", nebudeme se k někomu vtírat, protože nám kdysi v něčem pomohl. Máme čistý stůl a opravdu se můžeme řídit svým svědomím. [Rozhodování o frakci popsala Markéta](https://www.piratskelisty.cz/clanek-2401-pirati-a-frakce-evropskeho-parlamentu-kam-se-chceme-zaradit).

### Pozitivní kampaň

Naše kampaň opět byla pozitivní. Nemáme potřebu si platit armády trolů, manipulovat s články v mediích či tupě útočit na oponenty. My vyznáváme věcnou argumentaci, ukázku výsledků práce. Nerozdáváme koblihy, ale noviny nabité informacemi.

### Šance porazit Babiše

Pokud přijde dost našich voličů, tak je šance, že v těchto volbách Piráti porazí hnutí ANO. Pro Andreje Babiše by to jistě bylo velmi poučné. Třeba by pak pochopil, že se k České republice nemůže chovat bezohledně a autoritářsky, jako by patřila do jeho svěřenského fondu.
