---
layout:     post
title:      "Zpráva o transparentnosti zastupitelstvo hl. m. Prahy 2015-2017"
date:       2017-12-14 10:00:00 +0100
categories: report
comments:   true
tags:       [transparence, report, Piráti]
img:        report000.png
author:     Ondřej Profant
---

Souhrnný report mé činnosti během působení na Zastupitelstvu Hl. m. Prahy od mého zvolení v komunálních volbách v říjnu 2014 až do mé rezignace v prosinci 2017. Na post zastupitele jsem rezignoval v souvislosti se svým zvolením do Poslanecké sněmovny, abych nekumuloval veřejné funkce.

<!--more-->

Přehled mého hlasování na zastupitelstvu je [dostupný na portálu hlavního města Prahy](https://www.praha.eu/jnp/cz/o_meste/primator_a_volene_organy/zastupitelstvo/vysledky_hlasovani/index.html?memberId=4929). Bližší informace se můžete dočíst ve výročních zprávách zastupitelského klubu Pirátů za roky [2015](https://github.com/pirati-cz/KlubPraha/blob/master/materialy/vyrocni-zprava/vyrocni-zprava.pdf) a [2016](https://github.com/pirati-cz/KlubPraha/blob/master/materialy/vyrocni-zprava-2016/vyrocni-zprava-2016.pdf). Další podrobnosti naleznete na webu [Pirátů v Praze](https://praha.pirati.cz/aktuality/).
 
**Transparentní zastupitelský klub**

Za velice důležité považuji celé fungování našeho zastupitelského klubu, které bylo mimořádně transparentní a poskytlo dobrý příklad nejen pro veškeré další zastupitelské kluby Pirátů, ale zároveň ukázalo, že dosavadní politickou kulturu plnou utajování a intrikování je možné změnit. Stačí jen chtít. Zveřejňování veškeré spisové dokumentace klubu, odměn jednotlivých zastupitelů a zavedení systému Redmine pro zadávání a vykazování práce nám [v roce 2016 dokonce vyneslo i cenu Otevřeno](https://www.pirati.cz/tiskove-zpravy/otevrenost.html) za příkladné transparentní fungování.

**Protikorupční aktivity a zprůhlednění úřadu**

Pozitivních změn se nám dařilo dosahovat i z opozičních lavic. Dokázali jsme donutit k rezignaci Radmilu Kleslovou, která pobírala 360 tisíc měsíčně z městských firem, stejně tak jsme Magistrát přiměli k poskytování informací o výši mimořádných odměn úředníků. Přesvědčili jsme Radu ke zlepšení procesu zveřejňování smluv a prosadili jsme také povinnost zveřejňování materiálů na internetu.

**Upozorňování na problematické zakázky**

Upozorňoval jsem na řadu problematických zakázek hlavního města, mezi které patřily například [zakázka na 13 miliard za 10 let na odvoz odpadu](https://praha.pirati.cz/ondra.html) nebo megalomanský [projekt datového centra](https://praha.pirati.cz/zakazka-psana-na-miru.html), kam se firmy mohly hlásit jen během krátké doby jedenácti dnů a který vyžadoval technologie s nepříznivou licenční politikou. V rámci boje proti vendor lock-in [jsem upozorňoval na mnoho problematických zakázek](https://praha.pirati.cz/praha-rezignovala-na-boj-se-zavislosti-na-dodavateli-ucetnictvi.html), které město uvazovaly k jedinému dodavateli.

**Teze digitální strategie**

Do [Tezí digitální strategie hlavního města Prahy](https://praha.pirati.cz/rada-digitalni-strategie.html) jsem prosadil podporu open source a otevřených dat a požadavek na zajištění dostatečné otevřené soutěže mezi dodavateli za účelem ochrany proti vendor lock-in.

**Ukončení Opencard**

Na začátku mého působení v zastupitelstvu byla Praha rukojmím provozovatele nechvalně známé Opencard. Angažoval jsem se při hledání řešení, jak se z nevýhodných závazků ještě z doby Pavla Bémy vymanit. Dnes je už Opencard naštěstí minulostí -- existují možnosti Lítačky, papírového kuponu nebo platby jízdného kartou.

**Otevřená data**

V návaznosti na [Teze digitální stategie](https://praha.pirati.cz/rada-digitalni-strategie.html) jsem prosadil spuštění pražského [portálu otevřených dat](http://opendata.praha.eu/). Otevřená data jsou v dnešní době už téměř nezbytnou pomůckou pro efektivní řízení moderní metropole. Díky otevřeným datům se dá lépe pracovat na zlepšování veřejných služeb a transparence veřejné správy, otevřená data zároveň poskytují nové pracovní příležitosti a s nimi i nové produkty a služby. Pražský portál se následně stal vzorem pro další kraje a obdržel i ocenění Otevřeno.

**Založení Otevřených měst**

Podílel jsem se na vzniku spolku [Otevřená města](https://otevrenamesta.cz/), který slouží ke sdílení zkušeností mezi obcemi a k rozvoji společných projektů. Smyslem těchto společných projektů je zrychlení a zefektivnění fungování úřadu, zlepšení transparentního rozhodování, zvýšení participace a zavádění otevřených dat a svobodného software.

**Kritika pojetí Smart Cities**

Ačkoliv je představa moderního a chytře spravovaného města tématem, na kterém se politici zpravidla shodnou, v podání vládnoucí koalice bylo ale naplňování konceptu Smart Cities dost nešťastné. Byl jsem [hlavním kritikem](https://praha.pirati.cz/smart-cities-podle-piratu.html) nefunkčních a předražených řešení (předražené chytré koše a lavičky, podivná zakázka na wifi na Petříně a další) a poukazoval jsem na zneužívání projektů Smart Cities jako nástroje k přerozdělování veřejných zakázek v oblasti IT.

**Upozornění na bezpečnostní riziko rádiového systému**

[Odhalil jsem](https://praha.pirati.cz/odposlouchavani.html), že Praha používá zcela nezabezpečený systém komunikace mezi složkami záchranného systému a policie. Za pomoci rádia za 300 korun ho mohl odposlouchávat v podstatě kdokoliv. Město svoji chybu přiznalo a slíbilo nápravu.

**Hájení zájmů pražských obyvatel**

Jako opoziční zastupitel jsem se ze všech sil a všemi dostupnými prostředky snažil hájit zájmy Pražanů. Například [jsem usiloval o zachování Libeňského mostu](https://praha.pirati.cz/libensky-most.html) nebo o [záchranu sídliště Písnice](https://praha.pirati.cz/pisnicti-pres-palubu.html).

[Další report (říjen 2017 - prosinec 2017) >>>>](https://www.profant.eu/2018/transparentni-report-001.html)
