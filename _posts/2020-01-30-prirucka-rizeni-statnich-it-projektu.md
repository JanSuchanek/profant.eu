---
layout:     post
title:      "Příručka řízení státních IT projektů"
date:       2020-01-30 10:00:00 +0100
categories: Digitalizace
comments:   true
tags:       [egovernment, bezpečnost, Piráti]
img:        prirucky.jpg
author:     Ondřej Profant
---

Dobrovolnická platforma [Česko.Digital](https://cesko.digital/), sdružující IT profesionály, vydala **Příručku řízení státních IT projektů**. Ta je určena hlavně exekutivcům, rozpočtovým specialistům, zákonodárcům a dalším lidem, kteří rozhodují o veřejných IT projektech.

<!--more-->

Příručka vznikla překladem loni vydaného anglického originálu **De-risking custom technology projects: A handbook for state grantee budgeting and oversight** a ač vychází z amerického prostředí, její použití je univerzální. V Česku právě takový jednoduchý materiál dosud velmi chyběl. Poskytuje totiž nástroje k řešení problémů, na které ve velké míře narážejí i české úřady, jako je modernizace starších systémů a jejich souběžných provoz, závislost na dodavatelích, bariéry ve sdílení dat či bezpečnostní rizika. Příručka netechnických jazykem shrnuje principy návrhu softwaru a rady pro rozpočtování a řízení IT projektů.

V první části nazvané *Základní principy návrhu moderního software* je čtenáři představeno 6 základních principů, které jsou dnes tak často ve veřejných zakázkách opomíjeny:
- Design zaměřený na uživatele
- Agilní vývoj softwaru
- Vlastnictví produktu
- DevOps
- Modulární architektura
- Modulární zakázky

Společným znakem těchto principů je proměna přemýšlení při zadávání IT projektů - z velkých all-in-one řešení, jejichž vnitřní fungování je často černou skříňkou, na větší počet pečlivě navrhnutých specializovaných modulů, jejichž zadání, vývoj, údržbu a obměnu lze řešit nezávisle.

V druhé části *Rady pro rozpočtování a řízení technických projektů* jsou shrnuty nejdůležitější pravidla pro zadávání IT projektů. Každé je podrobně popsáno, včetně jednoduchých návodů, jak ho při navrhování projektu zajistit. Kromě principů uvedených v první kapitole jsou tak propagovány i zásady kontroly kvality, dostatečně široké zadání projektu, investice do vlastních lidí, otevřená API, standardizované a otevřené datové formáty, iterativní vývoj, omezená velikost zakázek, široké spektrum možných dodavatelů a otevřený zdrojový kód.

Tyto principy navrhuje už [Akční plán pro boj s vendor lock-inem a rozšíření využití open source ve veřejné správě](https://www.pirati.cz/assets/pdf/akcni-plan-opensource-v3.pdf), vydaný Piráty v loňském roce, stejně jako brožura [Public Money? Public Code!](https://www.otevrenamesta.cz/media/docs/Public-money-public-code-cs.pdf), kterou přeložil do češtiny spolek [Otevřená města](https://www.otevrenamesta.cz/).

Ohledně ceny projektů příručka uvádí, že by IT projekt neměl stát více než 10 mil. dolarů (přibližně 200 mil. korun). Ač tato informace pochází z amerických reálií, kde je stále vyšší cena práce IT odborníků než v Česku, tak tuto podmínku nesplňuje poměrně velká část nově zadávaných státních IT projektů. Jejich cena se totiž stále častěji pohybuje ve stovkách milionů, někdy i miliardách korun. Z připravovaných projektů v rámci Národního investičního plánu např. Nový daňový informační systém finanční správy za 2 mld. Kč, Portál MOJE daně za 1 mld. Kč, úpravy IS ADIS za 800 mil. Kč, Systém Czechiana za 450 mil. Kč nebo Informační systém pro Společnou zemědělskou politiku a Národní dotace za 1 mld. Kč.

Příručku představím příštím týden poslancům v rámci podvýboru pro egovernment. Je k dispozici jak [online](https://github.com/cesko-digital/derisking-handbook/blob/master/handbook.md), tak v papírové podobě. O brožuře se na včerejší debatě pozitivně vyjádřil i vládní zmocněnec pro informační technologie a digitalizaci Vladimír Dzurilla.
