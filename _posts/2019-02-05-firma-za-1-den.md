---
layout:     post
title:      "Firma za 1 den - pirátský návrh zjednodušení podnikání"
date:       2019-02-05 9:00:00 +0100
categories: Egovernment
comments:   true
tags:       [Piráti, egovernment, digitalizace]
img:        firma-za-den.jpg
author:     Ondřej Profant
---

S mým kolegou, pirátským poslancem Martinem Jiránkem, jsme 31. ledna představili náš návrh zákona, který si klade za cíl výrazně zjednodušit proces založení nové společnosti nebo živnosti. Na tomto návrhu připravovaném poslaneckým klubem Pirátů jsme pracovali téměř celý rok a získali jsme pro něj podporu napříč politickým spektrem.

<!--more-->

### Podstata návrhu

Naší hlavní motivací pro předložení návrhu byla především snaha usnadnit českým podnikatelům práci a snížit jejich administrativní zátěž. Ta se totiž v současnosti projevuje už během prvního kroku potřebného pro zahájení podnikání - v založení společnosti, případně živnosti.

**Podle informací Světové banky dnes trvá v ČR založení společnosti průměrně 9,5 hodin, přičemž tato doba je rozložena zhruba do lhůty 24,5 dní.** Celý proces má navíc šest kroků, do kterých spadá 2x návštěva banky a 1x potřebná návštěva notáře. Taková brzda pro začínající podnikatele nedává příliš smysl, zejména v době informačních technologií, kdy by mělo stačit pouze prokázat svou občanskou totožnost a uhradit příslušný poplatek. Cokoliv navíc je jen zbytečná byrokracie, která jen vytváří další vrstvu administrativy, která rozhodně ničemu nepomáhá. Rozhodli jsme se proto tento nedůstojný stav změnit naším návrhem.

Návrh zachovává i možnost starého přístupu, nově zaváděný je zcela volitelný a pohodlnější způsob založení společnosti či živnosti. Jeho podstatou je umožnění vzdáleného založení přes internet. To s sebou přináší i výrazné snížení nákladů pro podnikatele - **založení společnosti s ručením omezeným se standardní společenskou smlouvou tak například zlevní z 5 000 Kč na 500 Kč, založení živnosti bude rovněž za poplatek 500 Kč.**

Je evidentní, že tato ve své podstatě jednoduchá změna zákona významně usnadní podnikatelům začátek jejich podnikání. Zároveň se tím opět o něco zvedne úroveň českého egovernmentu a jeho služeb pro občany. Přestože se v případě založení společnosti či živnosti zdaleka nejedná o nejpalčivější problém českých podnikatelů, považuji odstraňování překážek pro podnikatele za krok správným směrem. Je nežádoucí, aby čeští podnikatelé byli v takové míře jako dnes zatěžováni povinnou administrativou. Tento náš návrh sleduje právě onen dlouhodobý záměr ulevit podnikatelům od nesmyslného papírování.

### Webová aplikace

Piráti ale nejsou pouze teoretici, nýbrž i praktici. Proto jsme svůj návrh, respektive jeho možné technické provedení, vyzkoušeli sami v intencích současné legislativy. **Spustili jsme vlastní webovou aplikaci, která umožňuje vyzkoušet si snadné založení společnosti online.** Jedná se samozřejmě o neúplnou verzi, protože je třeba dodržet současným zákonem stanovený postup a předepsané poplatky (tedy za vyšší cenu než v pirátském návrhu zákona).

Pro uživatele je naše aplikace ale stále daleko přívětivější než návštěva úřadu a notáře. Bez jakýchkoliv dalších poplatků za službu si můžete aplikace sami vyzkoušet na adrese **https://urad.pirati.cz/**.

<iframe width="560" height="315" src="https://www.youtube.com/embed/9lblxI7YsbY" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

Jelikož jsme Piráti, je kód aplikace volně dostupný. Aplikaci jsme již nabídli i ministerstvu spravedlnosti. Je samozřejmé, že ministerstvo nemůže vzít aplikaci a nasadit ji tak, jak je. Ale může se inspirovat jejím uživatelským rozhraním a řešením některých problémů. Naše aplikace především ukázala, že je tento koncept použitelný - zjednodušeně řečeno, že “to jde”.

### Konsensuální legislativa

**K dnešnímu dni podepsalo náš návrh už 75 poslanců téměř ze všech stran napříč politickým spektrem.** Návrh tak kromě poslaneckého klubu Pirátů podporuje i celý klub ODS, stejně tak poslanci vládních stran ANO a ČSSD, podepsali jej též poslanci z KDU-ČSL, STAN, TOP09 a dokonce i SPD. Pro samotné předložení návrhu je zapotřebí jen jeden podpis, nicméně jsem přesvědčen, že na kvalitní legislativě je nutné konsensuálně spolupracovat již od začátku. Proto se vyplatí ji důkladně probírat i s politickými oponenty.

Pro lepší seznámení se s návrhem jsme v říjnu uspořádali odborný seminář, kde jsme náš návrh zákona představili, abychom do něj mohli zapracovat připomínky odborné veřejnosti a zástupců dalších politických stran. Stejně tak jsme se při přípravě návrhu sešli s ministrem spravedlnosti a jeho týmem a s odborným týmem ministerstva průmyslu a obchodu. Návrh jsme diskutovali na všech úrovních, díky tomu je ve výsledku tak kvalitní a získal širokou podporu i u ostatních stran.

To je ostatní další přidaná hodnota našeho návrhu. Nejedná se o nepromyšlený výstřel z opozice, ani o nekonstruktivní obstrukcí nebo prázdné politické gesto. **Náš návrh vychází z jasné identifikace problému a návrhu ideologicky nezbarveného řešení, které je naprosto smysluplné, protože odráží reálné potřeby občanů.** Přesně tak si já osobně představuji legislativní práci a věřím, že se Pirátům tento produktivní přístup bude dařit i v naší další práci.

### Odkazy

* [Založit firmu půjde za jeden den a online. Piráti připravili potřebnou legislativu ](https://www.pirati.cz/tiskove-zpravy/firmu-pujde-zalozit-za-jeden-den.html)
* [Piráti mají legislativu, která umožní založit firmu za jediný den](https://www.piratskelisty.cz/clanek-2286-pirati-maji-legislativu-ktera-umozni-zalozit-firmu-za-jediny-den)
* [Hodnocení Světové banky](http://www.doingbusiness.org/en/rankings)
* [Na úřad z domova - webová aplikace](https://urad.pirati.cz/)
