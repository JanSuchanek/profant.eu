---
layout:     post
title:      "Digitální technická mapa projednána výborem"
date:       2019-11-14 00:00:00 +0100
categories: Digitalizace
comments:   true
tags:       [Piráti, sněmovna, digitalizace, egovernment]
img:        dtm.jpg
author:     Ondřej Profant
---

[Sněmovní tisk](http://www.psp.cz/sqw/historie.sqw?o=8&T=525) k [digitální technické mapě](https://www.profant.eu/2019/dtm.html) a pozměňovací návrhy k němu byly dnes projednány Výborem pro veřejnou správu a regionální rozvoj. Přijatý komplexní pozměňovací návrh tak podstatně rozšířil celý návrh zákona.

<!--more-->

Zákon, který závádí digitální technické mapy krajů, byl tak komplexním pozměňovacím návrhem podstatně rozšířen i o další komponenty nezbytné pro realizaci digitalizace stavebního řízení. Nově tak definuje:
- Národní geoportál územního plánování
- Portál stavebníka
- Evidenci územních a stavebních řízení
- Evidenci elektronických dokumentací
- Informační systém identifikačního čísla stavby
- elektronické řešení poskytování informací vlastníkem technické infrastruktury

Navržené znění zákona však nejde o moc dále než k pouhé definici těchto pojmů. V případě schválení zákona tak bude záležet na vyhláškách Ministerstva pro místní rozvoj a hlavně na finálním provedení těchto systémů. Stálou hrozbou při tvorbě informačních systémů státu zůstává předraženost, nedostatečná kvalita a vendor-lock, jako například v případě nechvalně známých systémů [NEN](https://www.svetchytre.cz/a/iwWmz/pirat-profant-nas-problem-je-ze-urednik-nezamkne-obrazovku-u-pc-kdyz-od-ni-odchazi) a [systémů MPSV](https://www.pirati.cz/tiskove-zpravy/otevreny-dopis-piratu-predrazene-it-v-mpsv.html).

K návrhu digitální technické mapy jsem předložil dva pozměňovací návrhy řešící přístupnost a otevřenost dat.
Návrh zákona totiž předpokládá rozdělení na veřejnou a neveřejnou část, kde není jasné, které informace by měly být v neveřejné části. Vzhledem k tomu, že v mapě by neměly být žádné utajované objekty a v Praze je digitální technická map už několik let poskytována kompletně celá v režimu otevřených dat, považuji neveřejnou část za zcela zbytečnou. Zrušení tohoto dělení by navíc výrazně zjednodušilo architekturu celého systému, a tím výrazně zlevnilo vývoj a pozdější údržbu.
Tyto pozměňovací bohužel výbor nepodpořil.
